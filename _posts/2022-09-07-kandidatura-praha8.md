---
layout:     post
title:      "Podpora pirátské kandidátní listiny na Praze 8"
date:       2022-09-07 16:00:00 +0100
categories: Piráti
comments:   true
tags:       [Egovernment, Digitalizace, Piráti, volby, regiony]
img:        praha8kandidatka.jpg
author:     Ondřej Profant
---

V nadcházejících komunálních volbách 23. a 24. září jsem se rozhodl podpořit pirátskou kandidátní listinu na Praze 8, na které kandiduji z desátého místa. Má úloha garanta pro oblast IT spočívá především v odborné podpoře našich zastupitelů a kandidátů za účelem zlepšení transparence, komunikace a vnitřního fungování zastupitelstva a úřadu městské části.

<!--more-->

Za Piráty [kandiduje vyvážený mix osobností](https://praha8.pirati.cz/volby/2022-komunalni.html?pohled=kandidati) ze státní správy i soukromého sektoru, ať už se jedná o členy strany nebo nestraníky. Již zkušené obhajující zastupitele doplňují i nové tváře, přičemž naším společným cílem je [zlepšování života na Osmičce](https://praha8.pirati.cz/volby/2022-komunalni.html?pohled=program), ať už v oblasti bydlení, školství, dopravní obslužnosti, ochrany životního prostředí nebo kultury a tolik potřebná modernizace postupů radnice.

Jako odborný garant pro [Otevřenou a moderní radnici](https://praha8.pirati.cz/volby/2022-komunalni/otevrena-a-moderni-radnice.html) chci přispět ke zlepšení úrovně poskytovaných služeb a komunikace úřadu s občany. Mezi to patří i zvýšená míra transparence a participace rozhodování prostřednictvím využití moderních nástrojů a vyvození vyšší politické zodpovědnosti za jednotlivá rozhodnutí členů Rady. Samozřejmostí je pak kontrola veřejných zakázek na informační a komunikační technologie, aby Praha 8 zbytečně neutrácela za předražené systémy a nevýhodné licenční smlouvy.

Pirátský přístup k politice založený na otevřenosti a poctivosti má své místo i na komunální úrovni. Nezapomeňte proto přijít k volbám. Rozhoduje se totiž i o vás.

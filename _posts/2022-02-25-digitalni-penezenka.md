---
layout:     post
title:      "Digitální peněženka: Cesta ke snadnému využití digitálních služeb"
date:       2022-02-25 20:00:00 +0100
categories: Digitalizace
comments:   true
tags:       [digitalizace, egovernment, Piráti]
img:        electronic-wallet.jpg
author:     Ondřej Profant
---

Čeká nás zavedení tzv. Evropské digitální peněženky. Co vše bude umět a na co se můžeme těšit? Na to samé, co umí běžná peněženka, jen bude vše rychlejší a pohodlnější. Kromě platební karty do ní bude možné nahrát i různé průkazy a kartičky. Vše budeme mít hezky pohromadě. Díky ní nejen pohodlně zaplatíme, ale získáme i své benefity při nákupech nebo se identifikujeme třeba při silniční kontrole.

<!--more-->

**Digitální peněženka/dokladovka (“EU digital identity wallet”) je jednotný standard**, který zaručuje, že údaje v ní uložené bude umět přečíst třeba i policista ve Španělsku, Estonsku či jiné zemi EU a pochopí z nich, že máte například platné řidičské oprávnění. U plastových dokladů vám toto zaručí mezinárodní vzor řidičského oprávnění. A tady se nově definuje obdobný vzor pro digitální cestu.

Důležité je, že je peněženka vaše. Máte ji u sebe. EU stanoví software tak, aby všechny vaše doklady byly v bezpečí na jednom místě. Zjednodušeně je to podobné jako aplikace Tečka, resp. covid pass. Stát eviduje nějakou skutečnost (v tomto případě provedené očkování) a vydá občanovi digitální soubor dat, který je podepsaný a danou skutečnost prokazuje. Tento digitální soubor dat bude mít pro snadnější a rychlejší použití i podobu QR kódu. Občan si také rozhodne, zda chce takovou peněženku používat, případně na jakém ze svých zařízení ji chce mít uloženou. Stejně tak občan rozhoduje o tom, jaká data z ní bude sdílet. Při silniční kontrole například může sdílet jen řidičské oprávnění a technický průkaz. Podle situace si tak může rozhodnout, jaké údaje bude zpřístupňovat.

**V Česku už máme k digitální peněžence nakročeno.** Podobným příkladem jsou například virtuální platební karty v mobilu. Máte možnost používat klasickou fyzickou kartu, nebo u telefonů s tzv. NFC můžete mít kartu uloženou v telefonu, který je s ní provázán. Proč tedy nemít v telefonu i své doklady jako občanský průkaz, řidičské oprávnění, zbrojní průkaz, ZTP, tramvajenku a další? Třeba složená papírová zelená karta vozidla je dnes už naprosto zastaralým prostředkem pro prokázání pojištění. Snad každý řidič by ocenil, aby už konečně tenhle kus papíru mohl mít někde pohodlně v elektronické podobě. Stejně jako třeba už nemusí řešit dálniční známku.

**Využívání digitálních peněženek bude samozřejmě zcela dobrovolné.** Každý si může vybrat, jaké doklady si do ní uloží. Možností je také digitální peněženku vůbec nepoužívat, pokud více upřednostňujete fyzické doklady. Zavádění digitálních peněženek proto nepředstavuje žádnou hrozbu pro osoby se ztíženým přístupem k technologiím.

Jak tedy na to? Nutné jsou patřičné legislativní změny. Nejdříve se na evropské úrovni reviduje nařízení eIDAS, které bude následovat česká legislativní implementace. ČR musí být v souladu s právem a standardy, které se budou používat v EU. Finálním procesem pak bude technologická implementace – což je kromě standardu proces vydání digitálních dokladů. Testovací provoz plánujeme zahájit už během následujícího roku. **Již brzy se tak podaří nabídnout občanům užitečný a snadno ovladatelný nástroj, který ulehčí elektronické ověření identity a tím i přístup k digitálním službám českého egovernmentu.**

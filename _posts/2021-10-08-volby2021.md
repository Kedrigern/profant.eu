---
layout:     post
title:      "Volby jsou tu! Pojďme vrátit ČR její budoucnost"
date:       2021-10-08 00:00:00 +0100
categories: Demokracie
comments:   true
tags:       [Demokracie, Piráti, Sněmovna]
img:        ondra_foto.jpg
author:     Ondřej Profant
---

Jsou to již čtyři roky od doby, kdy jsem byl zvolen poslancem. Jedná se o nesmírně cennou životní zkušenost, stejně jako tři roky, které jsem předtím strávil v komunální politice největší české samosprávy. Letos se o vaši přízeň ucházím znovu na společné kanditní listině [Pirátů a Starostů](https://www.piratiastarostove.cz/kandidati/kraj/praha/).

<!--more-->

Jsem přesvědčen o tom, že Piráti v uplynulém volebním období působili velmi konzistentně a celé čtyři roky jsme intenzivně pracovali na plnění našeho programu. Já osobně jsem nejvíce hrdý na tyto úspěchy:

## 1) Digitalizační zákony

Podařilo se schválit pětici digitalizačních zákonů: [zákon o právu na digitální služby + DEPO](https://www.profant.eu/2021/digitalni-revoluce.html), [digitální technické mapy](https://www.profant.eu/2019/dtm-vybor.html), [bankovní identity](https://www.profant.eu/2019/sonia.html) a [zákon o elektronizaci zdravotnictví](https://www.profant.eu/2021/digitalizace-zdravotnictvi.html). To vše znamená ohromný legislativní skok v digitalizaci. Na příští vládě bude tyto principy a vize převést ze zákonů do praxe.

## 2) Digitalizace prakticky

Z parlamentní opozice neřídíme veřejné zakázky ani provoz. Ale přesto se díky nám podařilo dosáhnout spousty dílčích úspěchů na cestě k lepší digitalizaci veřejných služeb. Povedlo se například:

- spustit portál [code.gov.cz](https://code.gov.cz)
- nově lze zaslat přístupové údaje pro datovou schránku do jiné datové schránky. Například pokud máte schránku fyzické osoby a nově jste se dostali do statutárního orgánu spolku. 
- sepsali jsme [Akční plán pro boj s vendor lock-inem a rozšíření využití open source ve veřejné správě](https://www.profant.eu/2020/akcni-plan-OS.html)
- sepsali jsme [Akční plán Pirátů pro kybernetickou bezpečnost ČR](https://www.profant.eu/assets/pdf/appkb.pdf)

## 3) Lidská práva

Hned z počátku jsem začal boj za ochranu soukromí při [implementaci evropského nařízení GDPR](https://www.profant.eu/2019/prinos-gdpr.html). V tomto boji jsem pokračoval i v druhé polovině volebního období, kdy jsme velmi intenzivně diskutovali s vojenskou rozvědkou o [zákoně, který jim umožňuje monitorovat internet](https://www.piratskelisty.cz/clanek-3860-piratum-se-podarilo-prosadit-aby-vojenske-zpravodajstvi-nemohlo-sledovat-online-komunikaci-nedostatecne-osetreni-aktivnich-zasahu-a-derava-kontrola-vsak-pretrvavaji). I přes velké zlepšení v jeho finální podobě, kterého jsme dosáhli tvrdými vyjednáváními, jsme se principiálně nemohli se zákonem ztotožnit a hlasovali jsme proti jeho přijetí právě s ohledem na ochranu soukromí občanů.

V neposlední řadě se podařilo prosadit svobodu volby formy ženského příjmení (přechylování). Tedy každá žena si nyní může zvolit, zda chce mít u příjmení koncovku -ová.

## 4) Hlídání zakázek: Czechiana

Ani ve Sněmovně jsme nepolevili v hlídání podezřelých veřejných zakázek. Pokud veřejná správa nebude dobrým hospodářem, tak v ní veřejnost nebude mít nikdy důvěru. Samozřejmě jsme kritizovali předražený [eshop na dálniční známky](https://www.profant.eu/2020/eshop-znamky.html). Avšak opravdu úspěšní jsme byli u zakázky na naprosto zbytečný portál Czechiana, která byla na základě mé kritky zrušena, a tím se [ušetřilo 450 milionů Kč](https://www.profant.eu/2020/czechiana.html) z veřejných peněz.

Ve výčtu aktivit mých kolegů nebo mě samotného by se dalo pokračovat. Bližší podrobnosti i s dalšími odkazy naleznete dále na:

- [profant.eu/uspechy/](https://www.profant.eu/uspechy/)
- [piratipracuji.cz](https://piratipracuji.cz/)

## Závěr

Myslím si, že na první volební období navíc v opoziční roli je to velmi slušný výkon. Proto se nestydím požádat vás opět o vaši podporu. My, Piráti a Starostové, věříme, že se do politiky může navrátit slušnost a můžeme společně hledat způsoby, jak učinit naši zemi lepším místem pro život. Společnými silami jí ještě můžeme vrátit její budoucnost.

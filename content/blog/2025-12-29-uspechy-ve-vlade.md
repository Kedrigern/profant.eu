---
aliases:
date: 2025-12-29
extra:
  author: Ondřej Profant
  comments: true
  img: ivan-ondra.jpg
  layout: post
taxonomies:
  categories:
  - Digitalizace
  tags:
  - Egovernment
  - Digitalizace
title: "Digitalizace 2022–2024: Od resortismu k systémové architektuře"
---

V letech 2022–2024 jsem zastával roli náměstka vicepremiéra pro digitalizaci. Mým cílem nebylo jen převádět papírové formuláře do PDF, ale změnit samotný způsob, jakým stát funguje. Digitalizace je totiž o celkové transformaci procesů, ne jen o jejich "naskenování". V tomto textu shrnuji, co se povedlo, kde jsme narazili na staré dluhy a co musí následovat.

Programové prohlášení vlády v oblasti digitalizace se na podzim 2024 podařilo splnit na 77 %. To je však jen statistika. Důležitější je, že jsme stát posunuli ze starého nastavení do moderní éry.

## 1. Systémová změna: Konec resortismu

Aby digitalizace fungovala, nelze ji dělat nahodile nebo jen jako doplněk jednoho ministerstva. Prvním krokem proto muselo být zřízení **Digitální a informační agentury (DIA)**. Do té doby digitalizace trpěla pod Ministerstvem vnitra, které často odklánělo finance jinam a brzdilo meziresortní spolupráci.

{% note() %}**DIA:** Digitální a informační agentura vznikla jako ústřední orgán státní správy. Její rolí je koncepční řízení a pomoc ostatním úřadům. Díky vlastnímu rozpočtu není závislá na prioritách silových resortů a může digitalizaci řídit koncepčně.{% end %}

Vznikem DIA získala digitalizace jasné vedení. Agentura pomáhá resortům s architekturou a centrálními systémy. Konkrétním příkladem jsou digitální přihlášky na střední školy (DIPSY). Bez asistence DIA s legislativou, napojením na centrální systémy a testováním výkonu by se v roce 2024 přihlášky podávaly stále papírově. DIA také hlídá, aby se nepotkaly termíny daňových přiznání s jinými povinnostmi a systémy pod náporem nekolabovaly.

## 2. Služby pro občany: Co je vidět

Z pohledu uživatele musí být služby jednoduché a dostupné. Zde jsme se zaměřili na tři klíčové oblasti.

### Portál občana a mobilní aplikace

V roce 2019 měl [Portál](https://portal.gov.cz) 45 000 uživatelů. Na podzim 2024 jich bylo přes 1 400 000 a nabízí více než 600 služeb. V listopadu 2023 proběhl zásadní redesign a především vznikla nativní **mobilní aplikace**.
Uživatelé už nemusí řešit složité přihlašování na počítači, aplikace využívá běžné technologie mobilních telefonů. Do aplikace jsme integrovali i systém **DROZD** pro krizové situace v zahraničí.

### eDoklady: Občanka v mobilu

Spustili jsme aplikaci [eDoklady](https://edoklady.gov.cz). Nejde jen o pohodlí, kdy u sebe nemusíte nosit plastovou kartičku. Je to příprava na **Evropskou digitální peněženku**.
Systém je postaven na ochraně soukromí – občan rozhoduje, která data sdílí. 

Připravuje se též [digitální potvrzení o studiu](https://digitalnicesko.gov.cz/aktuality/digitalni-potvrzeni-o-studiu-usnadni-zivot-student/).

### Jednotný vzhled a doména gov.cz

Stát by měl působit jako ucelená organizace, ne jako "cirkus" s každým webem jiným. Proto jsme se zaměřili na sjednocení digitální identity státu, která stojí na dvou pilířích: doméně a vizuálním stylu.

#### Doména gov.cz

Migrace na doménu gov.cz je klíčová pro bezpečnost.
- Anti-phishing: Útočník nemůže snadno napodobit státní web, pokud lidé vědí, že stát je vždy na gov.cz.
- Obrana: Umožňuje centrální ochranu před DDoS útoky.
- Pořádek: Stát má konečně přehled o tom, jaké domény spravuje a neplatí za zbytečné adresy.

#### Jednotný vizuální styl

Samotná doména nestačí, pokud web vypadá pokaždé jinak. Dlouhé roky panoval ve státní správě "grafický smog", kdy si každé ministerstvo tvořilo vlastní loga za statisíce a občan netušil, zda je na oficiálním webu.

To mění Jednotný vizuální styl (JVS), který vzešel z veřejné soutěže (vítězem se stalo Studio Najbrt).

- Konec "ZOO" log: Místo desítek různých obrázků se zavádí jasná hierarchie. Základem je státní znak (lev) a jednotná typografie (písmo Czechia Sans).
- Úspory: Úřady už nemusí utrácet za tvorbu nových log pro každý nový projekt.
- Důvěra: Občan na první pohled pozná, že komunikuje se státem.

{% note() %}Design systém vs. Vizuální styl: Často se to plete. Vizuální styl určuje, "jak to má vypadat" (barvy, písmo, logo). [Design systém](https://designsystem.gov.cz) je technická "stavebnice" pro vývojáře (hotová tlačítka, formuláře, kód), která tento styl automaticky dodržuje. Díky tomu jsou weby nejen hezké, ale i přístupné a levnější na výrobu.{% end %}

Více o novém vizuálním stylu najdete v [tiskové zprávě](https://digitalnicesko.gov.cz/aktuality/cesko-predstavilo-novy-jednotny-vizualni-styl-stat/).

### Projekty dalších resortů

V předchozích částech jsem popisoval primárně projekty, které přímo řešil kabinet digitalizace a DIA. Vedle toho se však řada klíčových změn odehrála i přímo na jednotlivých ministerstvech.

Mezi nejvýznamnější resortní projekty patří:

- **Digitální přihlášky** na SŠ (DIPSY): Konec papírování při přijímacím řízení na střední školy.
- **Portál dopravy**: Řidiči zde vyřídí většinu agendy online. S tím souvisí i zrušení velkého technického průkazu – ten se plně digitalizoval a fyzicky už neexistuje. Od roku 2024 navíc řidiči nemusí vozit fyzický řidičák ani malý techničák, policii stačí prokázání totožnosti.
- **EZkarta**: Aplikace, která přinesla očkovací průkaz a zdravotní dokumentaci do mobilu.
- **Digitalizace stavebního řízení**: I přes silnou mediální bouři jde o funkční systém, který je denně využíván. Centralizace byla nezbytným krokem pro zajištění zastupitelnosti úřadů, předávání spisů a auditovatelnosti. Prvotní "porodní bolesti" se podařilo odladit a data jasně ukazují, že se staví a povoluje.

## 3. Infrastruktura a data

Toto je ta "neviditelná" část pod kapotou, bez které ale nic nefunguje. Dlouhé roky se investice do hardwaru a základních registrů odkládaly, což vedlo ke kritickému stavu.

### Registry a ReZA

Základní registry se konsolidují pod DIA. Zásadní novinkou je **Registr zastupování (ReZA)**. Ten převádí plné moci do digitálního světa. Umožňuje digitálně zmocnit jinou osobu k úkonům (např. sdílení auta), což je klíčové pro budoucí automatizaci.

### Cloud computing

Situace u státního cloudu je složitá. Máme legislativu (zákon o kybernetické bezpečnosti), která dělí systémy dle kritičnosti. U nejvyšší kritičnosti stát požaduje hardware ve svém vlastnictví.
Bohužel narážíme na realitu: státní podniky neměly investiční zdroje na vybudování robustního cloudu, který by resortům nabídly jako jednoduchou službu. Místo toho se nákupy často řeší individuálně.

## 4. Veřejné zakázky: Jak nakupovat software

Nakupovat unikátní software není jako nakupovat kancelářské židle, kde stačí zadat počet kusů. Software pro stát vyžaduje expertní znalost procesů, uživatelské přívětivosti i bezpečnosti.

Běžný úředník na to často nemá kapacitu. Proto jsme prosadili metodiku **horizontální spolupráce**. To umožňuje, aby ministerstvo legálně využilo expertní týmy jiné státní instituce (např. DIA) a nemuselo vše soutěžit externě s rizikem závislosti na dodavateli.

* [Nová metodika moderní zakázky](http://bit.ly/mmr-vz-moderni)
* [Umožnění horizontální spolupráce](http://bit.ly/mmr-vz-horizontala-vertikala)
* Pro kontext: [Jak to funguje v Rakousku](https://www.profant.eu/2020/verejne-zakazky-rakousko.html) 

## 5. Co je třeba do budoucna?

Nesmíme usnout na vavřínech. Digitalizace se posunula, ale stále existuje technologický dluh. Budoucnost vidím v těchto bodech:

* **Ucelenost služeb:** Žádné složité "rozcestníky". Služba musí běžet přímo v Portálu občana, bez přesměrování na weby jednotlivých resortů.
* **Chytrá redukce (automatizace):** Nejlepší služba je ta, kterou občan nemusí aktivně řešit. Cílem je model Skandinávie: stát předvyplní daňové přiznání a občan jen potvrdí. Pokud má stát data (např. fotku), doklady by se měly vyměňovat automaticky.
* **Propojená data:** Data musí "obíhat" místo lidí. Registr zastupování tomu pomáhá, ale data v registrech musí být kvalitní a dostupná pro oprávněné úřady.
* **Vlastní odborníci:** Stát musí mít vlastní experty, kteří dokáží definovat požadavky. Spoléhat se jen na externí dodávky vede k drahým změnám a závislosti na dodavatelích (vendor lock-in).

Politici, kteří se digitalizací zabývají, mají nyní v DIA parťáka. Tlak na modernizaci a uživatelskou přívětivost však nesmí polevit.
